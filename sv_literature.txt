Det var en felringning som var början till alltihop, telefonen som ringde tre gånger mitt i natten och så rösten i andra änden som frågade efter någon som inte var han.
Långt senare, när han var i stånd att tänka över vad det var som hänt honom, skulle han komma till den slutsatsen att ingenting var verkligt utom slumpen.
Men det var långt senare.
I början fanns bara denna händelse och dess följder.
Frågan är inte om saken hade kunnat ta en annan vändning eller om alltihop var förutbestämt i och med främlingens första ord.
Nej, frågan är själva historien, och huruvida den betyder något eller ej är det inte historiens sak att avgöra.
Vad Quinn beträffar är det inte mycket som behöver uppehålla oss.
Vem han var, varifrån han kom och vad han gjort är inte särskilt viktigt.
Vi vet till exempel att han var trettiofem år gammal.
Vi vet att han en gång varit gift, en gång varit far och att både hans hustru och hans son nu var döda.
Vi vet också att han skrev böcker.
Mer exakt vet vi att han skrev detektivromaner.
Dessa verk skrevs under författarnamnet William Wilson, och han framställde dem med en hastighet av en om året, vilket inbringade tillräckligt med pengar för hans anspråkslösa tillvaro i en liten lägenhet i New York.
Han ägnade aldrig mer än fem eller sex månader åt varje roman och resten av året var han fri att göra vad han ville.
Han läste många böcker, såg på konst, gick på bio.
På sommaren såg han på baseball i TV; på vintern gick han på operan.
Mest av allt tyckte han dock om att promenera.
Nästan varje dag, i regn eller solsken, hetta eller kyla, brukade han lämna lägenheten och vandra genom staden -- egentligen var han aldrig någonsin på väg någonstans, han lät bara fötterna ta honom dit de råkade gå.
New York var outtömligt, en labyrint av ändlösa steg, och hur långt han än gick, hur väl han än tyckte att han blivit bekant med dess gator och områden, kom han aldrig ifrån känslan av att ha gått vilse.
Vilse inte bara i staden utan även inom sig själv.
Varje gång han tog en promenad kände han det som om han ginge ifrån sig själv, och genom att överlämna sig till gatornas rörelse, genom att reducera sig själv till ett iakttagande öga, kom han undan kravet att tänka, vilket mer än något annat gav honom ett slags ro, en välgörande inre tomhet.
Världen fanns utanför honom, omkring honom, framför honom, och den hastighet med vilken den hela tiden förändrades gjorde det omöjligt för honom att uppehålla sig någon längre stund vid varje enskildhet.
Det var rörelsen som var det viktiga, detta att sätta den ena foten framför den andra och liksom låta sig hänga på släp efter den egna kroppen.
Genom att han vandrade utan något mål likställdes alla platser, och det hade ingen betydelse var han befann sig.
På sina mest lyckade vandringar nådde han fram till känslan av att vara ingenstans.
New York var det ingenstans han byggt upp omkring sig och han insåg att han inte längre hade någon tanke på att söka sig därifrån.
Förr i världen hade Quinn haft större ambitioner än så.
Som ung hade han fått flera diktsamlingar utgivna, han hade skrivit pjäser och essäer och genomfört en rad större översättningsarbeten.
Men helt plötsligt hade han slutat med allt det där.
Han berättade för sina vänner att en del av honom hade dött och att han inte ville plågas av dess gengångare.
Det var då han hade tagit namnet William Wilson.
Quinn var inte längre den del av honom som kunde skriva böcker, och även om Quinn fortsatte att existera på flera andra sätt så existerade han inte för någon annan än för sig själv.
Nästa morgon vaknade Quinn tidigare än han hade gjort på flera veckor.
Medan han drack sitt kaffe, bredde smör på sin rostade brödskiva och läste igenom baseballresultaten i tidningen (Mets hade förlorat igen, två-ett, på ett fel i nionde omgången), hade han ingen tanke på att gå till sitt avtalade möte.
Till och med själva uttrycket 'sitt avtalade möte' lät främmande.
Det var ju inte hans möte utan Paul Austers.
Och vem det kunde vara hade han ingen aning om.
Allt eftersom tiden gick upptäckte han emellertid att han gjorde allt för att imitera en man som förberedde sig för att gå ut.
Han dukade av frukostbordet, slängde tidningen på soffan, gick ut i badrummet, duschade, rakade sig, gick in i sovrummet invirad i två handdukar, öppnade garderobsdörren och valde ut de kläder han tänkte ha idag.
Han upptäckte att han lutade åt kavaj och slips.
Quinn hade inte haft slips sedan hustruns och sonens begravning och han mindes inte ens om han hade någon kvar.
Men där hängde det minsann en, mitt i röran.
Han avfärdade dock tanken på vit skjorta, det skulle bli lite väl formellt, och valde i stället en grå- och rödrutig historia som passade till den grå slipsen.
Han klädde sig som i trans.
Inte förrän han stod med handen på dörrvredet började han misstänka vad det var han höll på med.
Det verkar som om jag var på väg ut, sa han för sig själv.
Men om jag är på väg ut -- vart är jag då på väg?
En timme senare, när han steg av 4:ans buss i hörnet av 70:e gatan och Femte avenyn, hade han fortfarande inget svar på den frågan.
På ena sidan om sig hade han parken, grön i morgonsolen och med skarpa, snabbt förbiilande skuggor; på den andra sidan hade han Fricks konstmuseum, en vit, stram byggnad som tycktes överlämnad åt de döda.
Han stod en stund och tänkte på Vermeers Soldat och ung leende flicka och försökte erinra sig flickans ansiktsuttryck, exakt hur hon höll sina händer runt koppen, den ansiktslöse mannens rödklädda rygg.
För sin inre syn såg han den blå kartan på väggen och solskenet som strömmade in genom fönstret, så likt det solsken som nu kringvärvde honom.
Han var hela tiden på väg.
Han gick över gatan och fortsatte österut.
Vid Madison Avenue tog han av åt höger och gick ett kvarter söderut, varefter han vek av åt vänster och insåg var han befann sig.
Det verkar som om jag är framme, sa han sig.
Han stod där framför huset ett tag, alldeles stilla.
Plötsligt tycktes saken ha förlorat sin betydelse.
Han kände sig förunderligt rofylld, som om allting redan hade hänt honom.
Medan han öppnade porten som ledde in i trapphallen gav han sig själv en sista förmaning.
Om det här verkligen händer, sa han sig, så måste jag hålla ögonen öppna.
Det var en kvinna som öppnade dörren till lägenheten.
Av någon anledning hade Quinn inte väntat sig det och det gjorde honom plötsligt förvirrad.
Saker och ting hände redan alldeles för snabbt.
Innan han fått en chans att smälta kvinnans närvaro, att beskriva henne för sig själv och formulera sina intryck av henne, hade hon börjat tala till honom och tvingade honom därigenom att svara.
Följden blev att han redan från första ögonblicket förlorade terräng och kom efter sig själv.
Senare, när han väl fick tid att tänka över dessa händelser, skulle han lyckas skapa sig en helhetsbild av sitt möte med kvinnan.
Men då var det en bild skapad av minnet, och han var väl medveten om att företeelser i minnet hade en förmåga att underminera de företeelser man försökte minnas.
Följaktligen kunde han aldrig vara riktigt säker på denna bild.
Kvinnan var trettio, möjligen trettiofem år gammal; av medellängd, generöst räknat; en aning bred över höfterna eller yppig, beroende på hur man såg det; mörkt hår, mörka ögon och en blick i dessa ögon som var på en gång både reserverad och vagt förförisk.
Hon hade på sig en svart klänning och knallrött läppstift.
Mr Auster? Ett försiktigt leende; huvudet frågande på sned.
Det stämmer, svarade Quinn.
Jag heter Virginia Stillman, började kvinnan.
Jag är Peters hustru.
Han har väntat på er sen klockan åtta.
Vi sa klockan tio, sa Quinn med en blick på klockan.
Den var prick tio.
Han har varit alldeles ifrån sig, förklarade kvinnan.
Jag har aldrig sett honom sån förut.
Han stod inte ut med att behöva vänta.
Hon öppnade dörren och släppte in Quinn.
När han gick över tröskeln och in i lägenheten kände han att han blev alldeles tom inombords, som hade hans hjärna plötsligt stängts av.
Han skulle ha velat ta till sig varenda detalj i det han såg, men för ögonblicket tycktes det vara en uppgift som översteg hans förmåga.
Avlägset, som genom en dimma, såg han lägenheten torna upp sig omkring honom.
Han insåg att den var stor, kanske fem eller sex rum, och att den var dyrbart möblerad med ett stort antal konstföremål, askkoppar av silver och elegant inramade tavlor på väggarna.
Men det var också allt.
Inget mer än detta allmänna intryck -- trots att han faktiskt var där och såg alltihop med egna ögon.
Med ens upptäckte han att han satt ensam i en soffa i vardagsrummet.
Han erinrade sig nu att Mrs Stillman bett honom sitta ner och vänta medan hon gick ut för att hämta sin man.
Han visste inte hur länge sedan det var.
Säkert inte mer än ett par minuter.
Men att döma av solljuset genom fönstret verkade det vara närmare tolv på dagen.
Han kom dock inte på tanken att se på klockan.
Han satt kringvärvd av doften från Virginia Stillmans parfym och försjönk i föreställningar om hur hon såg ut utan kläder.
Därefter började han fundera över vad Max Work skulle ha tänkt om han hade varit där.
Han beslöt sig för att tända en cigarett.
Han blåste röken rakt ut i mörkret.
Det roade honom att se hur den puffade ur hans mun, upplöstes och sedan bildade nya formationer när den fångades av ljuset.
Quinn hörde bakom sig hur någon kom in i rummet.
Han reste sig från soffan och vände sig om mot den person han förmodade var Mrs Stillman.
I stället visade det sig vara en ung man som var helt klädd i vitt och hade ett barns vitblonda hår.
Kusligt nog kom Quinn i första ögonblicket att tänka på sin egen döde son.
Men tanken försvann lika plötsligt som den hade dykt upp.
Peter Stillman kom in i rummet och satte sig i en röd sammetsstol mitt emot Quinn.
Han sa inte ett ord medan han tog sig fram till sin plats, inte heller gjorde han min av att notera Quinns närvaro.
Detta att förflytta sig från ett ställe till ett annat såg ut att kräva all hans uppmärksamhet, som om han skulle drabbas av orörlighet om han inte helhjärtat gick in för det han gjorde.
Quinn hade aldrig tidigare sett någon röra sig på det sättet och han insåg omedelbart att det här var den person han talat med i telefon.
Kroppen uppförde sig nästan exakt så som rösten hade gjort: maskinellt, ryckigt, växlande mellan långsamma och snabba gester, stel men ändå uttrycksfull, som vore hela manövern utom kontroll, som motsvarade den inte riktigt den vilja som initierat den.
Quinn fick ett intryck av att Stillmans kropp inte hade använts på länge och att alla dess funktioner fått läras in på nytt så att rörelsen hade blivit till en medveten process där varje enskild gest och förflyttning hade brutits ner i sina minsta beståndsdelar, vilket gjorde att spontaniteten och flytet i rörelserna helt gått förlorade.
Det var som att se en marionett som försökte gå utan trådar.
Allting hos Peter Stillman var vitt.
Vit skjorta, öppen i halsen; vita byxor, vita skor, vita strumpor.
Detta i kombination med hans bleka hy och tunna, lingula hår gav honom ett nästan genomskinligt utseende, som kunde man se rakt in i de blå ådrorna under ansiktshuden.
Denna blå ton var nästan densamma som hans ögonfärg: skummjölksblått, en blandning mellan himmel och moln.
Quinn kunde omöjligt tänka sig att rikta ett ord till en sådan uppenbarelse.
Det var som om Stillmans närvaro i sig rymde en maning till tystnad.
Stillman satte sig sakta till rätta i stolen och riktade äntligen sin uppmärksamhet mot Quinn.
När deras ögon möttes fick Quinn en plötslig känsla av att Stillman blivit osynlig.
Han kunde fortfarande se honom sitta i stolen mitt emot, men samtidigt kändes det som om han inte vore där.
Quinn fick för sig att Stillman kanske var blind.
Men nej, det verkade ändå inte så.
Mannen såg på honom, granskade honom till och med, och även om blicken inte uttryckte något igenkännande var den ändå inte helt tom.
Quinn visste inte vad han skulle göra.
Han satt där stum på sin plats och såg i sin tur tillbaka på Stillman.
En lång stund satt de så.
Var snäll och ställ inga frågor, sa den unge mannen till slut.
Ja. Nej. Tack så mycket.
Han gjorde en kort paus.
Jag heter Peter Stillman.
Jag säger det här av egen fri vilja. Ja.
Det är inte mitt riktiga namn. Nej.
Mitt förstånd är givetvis inte som det skulle vara.
Men det är ingenting att göra åt det. Nej. Åt det. Nej, nej. Inte nu längre.
Ni sitter där och tänker: Vem är den person som talar till mig?
Vad är det för ord som kommer ur hans mun?
Jag ska berätta för er.
Eller också ska jag inte berätta för er.
I hörnet av 72:a gatan och Madison Avenue hejdade han en taxi.
Medan bilen slamrande körde genom parken i riktning mot de västra stadsdelarna såg Quinn ut genom rutan och funderade över om det var de här träden som Peter Stillman brukade betrakta under sina promenader ut i luften och ljuset.
Han undrade om Peter såg samma saker som han själv gjorde eller om världen såg annorlunda ut för honom.
Och om ett träd inte var ett träd undrade han vad det egentligen var.
När taxin lämnat av honom framför hans hus kände han plötsligt att han var hungrig.
Han hade inte ätit någonting sedan frukosten tidigt samma morgon.
Han tänkte på hur förunderligt snabbt tiden hade gått hemma hos Stillmans.
Om hans beräkningar stämde måste han ha varit där i över fjorton timmar.
Inom honom kändes det emellertid som om besöket varat allra högst tre-fyra timmar.
Han ryckte på axlarna åt denna brist på överensstämmelse och sa sig att han måste lära sig att titta på klockan lite oftare.
Han gick tillbaka längs 107:e gatan, tog av åt vänster in på Broadway och började gå norrut för att försöka hitta något lämpligt ställe att äta på.
Ikväll hade han ingen lust att gå på någon bar -- att äta i halvdunklet omgiven av berusat pladder -- trots att han normalt inte hade någonting emot det.
När han gick över 112:e gatan såg han att Heights Luncheonette fortfarande var öppen och han beslöt sig för att gå dit.
Det var ett klart upplyst men ändå trist ställe med en hylla herrtidningar längs ena väggen, en avdelning för pappersvaror och en för dagstidningar, några bord för kunderna samt en lång plastdisk med snurrstolar.
Bakom disken stod en lång puertoricansk man med en kockmössa av vit papp på huvudet.
Det var hans uppgift att laga maten, som huvudsakligen bestod av broskbemängda hamburgare, smaklösa smörgåsar med bleka tomater och slokande salladsblad, milkshakes, egg creams och bullar.
Till höger om honom satt chefen själv förskansad bakom kassaapparaten. Det var en liten man med tunt, lockigt hår och ett nummer från ett koncentrationsläger tatuerat på underarmen.
Han satt och bevakade sina domäner av cigaretter, pipor och cigarrer
medan han läste i nattupplagan av nästa morgons Daily News.
Så här dags var stället nästan folktomt.
Han brukade komma dit tidigt, aldrig senare än sju, och sedan satt han där med en kopp kaffe, en smörgås och en uppslagen tidning i knät medan han höll ögonen på hotellets glasdörr.
Vid åttatiden brukade Stillman dyka upp, alltid klädd i sin långa bruna överrock och med en gammaldags nattsäck i handen.
I två veckor följde gubben denna oföränderliga rutin: han vandrade längs de omkringliggande gatorna, sakta, i små, ibland nästan omärkliga etapper, med långa pauser, några långsamma steg och så åter en paus, som måste varje steg vägas och mätas innan det fick tillåtelse att inta sin plats i den totala stegsumman.
För Quinn var det mycket svårt att röra sig på det sättet.
Han var van vid att gå fort och allt detta stannande och hackande och hasande började kännas som en plåga, som en störning i hela hans kroppsrytm.
Han var haren som förföljde sköldpaddan, och gång på gång måste han påminna sig själv om att lägga band på sig.
Vad Stillman hade för sig på dessa promenader var en gåta för Quinn.
Visserligen registrerade han ju med egna ögon allt som hände och antecknade det sorgfälligt i sitt röda block, men det var själva avsikten med alltihop som han inte kunde få grepp om.
Stillman tycktes aldrig vara på väg mot något speciellt mål och verkade inte heller vara riktigt medveten om var han befann sig.
Och ändå höll han sig liksom avsiktligt inom ett noga kringskuret område som i norr begränsades av 110:e gatan, i söder av 72:a gatan, i väster av Riverside Park och i öster av Amsterdam Avenue.
Hur slumpmässiga Stillmans utflykter än föreföll vara -- varje dag gick han olika vägar -- så överträdde han ändå aldrig dessa gränser.
Denna precision förbluffade Quinn, ty i alla andra hänseenden tycktes Stillmans förehavanden vara fullkomligt planlösa.
Stillman lyfte aldrig blicken när han gick.
Han höll ögonen stint fästade på trottoaren, som om han sökte efter något.
Och faktum var att han då och då böjde sig ner och plockade upp något föremål från marken, varefter han noggrant granskade det och vred och vände på det i handen.
Det fick Quinn att tänka på en arkeolog som studerade en krukskärva vid någon förhistorisk ruin.
Ibland brukade Stillman efter en sådan ingående undersökning kasta tillbaka föremålet på trottoaren igen, men för det mesta öppnade han sin väska och stoppade försiktigt ner det i den.
Därefter brukade han sticka handen i ena rockfickan och dra fram en röd anteckningsbok -- liknande den Quinn hade, fast mindre -- och under stor koncentration skriva i den några minuter.
Efter slutfört värv stoppade han tillbaka anteckningsboken i fickan, tog upp väskan igen och fortsatte sin färd.
Såvitt Quinn kunde bedöma var de föremål Stillman samlade ihop totalt värdelösa.
Det såg aldrig ut att vara annat än trasiga, kasserade saker eller bitar av saker.
Allt eftersom dagarna gick antecknade Quinn ett hopfällbart paraply utan tyg, ett avslitet huvud till en gummidocka, en svart handske, foten till en trasig glödlampa, olika slags tryckalster (uppblötta veckotidningar, sönderrivna tidningar), ett trasigt fotografi, anonyma mekaniska delar samt diverse annat vrakgods som han inte kunde identifiera.
Det faktum att Stillman tog sin skräpuppsamlarsyssla på ett sådant allvar gjorde Quinn nyfiken, men allt han kunde göra var att iaktta och sedan skriva ner det han såg i sitt röda block, vilket ju bara var att dumt registrera själva ytskeendet.
Samtidigt tyckte han om tanken på att även Stillman hade en röd anteckningsbok, det var som bildades det härigenom en hemlig förbindelselänk dem emellan.
Quinn anade att Stillmans röda bok innehöll svaren på det ständigt ökande antal frågor som han själv gick och funderade på, och han började tänka ut olika strategier för att komma åt att stjäla den från honom.
Men det var ännu för tidigt att ta ett sådant steg.
Stillman tycktes inte ägna sig åt något annat än detta att plocka upp föremål från gatan.
Då och då gick han in någonstans och åt en bit mat.
Ibland hände det att han gick rakt på någon, varvid han mumlade en ursäkt.
En gång var han nära att bli överkörd av en bil när han gick över gatan.
Stillman talade aldrig med någon, gick inte in i några affärer, log aldrig.
Han verkade varken lycklig eller sorgsen.
Två gånger när hans lumpsamlarverksamhet gett ovanligt stor skörd gick han tillbaka till hotellet mitt på dagen för att några minuter senare åter dyka upp med tömd väska.
De flesta dagar tillbringade han minst ett par timmar i Riverside Park, där han metodiskt sökte saker längs de asfalterade gångarna eller tröskade igenom buskagen med hjälp av en käpp.
Hans samlarmani dämpades ingalunda i parkens grönska.
Stenar, löv och kvistar var lika välkomna i hans väska.
En gång såg Quinn hur han till och med böjde sig ner och plockade upp en bit torkat hundbajs som han noga luktade på och sedan behöll.
Parken var också det ställe där Stillman vilade.
På eftermiddagarna, oftast omedelbart efter lunch, brukade han slå sig ner på en bänk och se ut över Hudsonfloden.
En dag, då det var särskilt varmt, såg Quinn honom sträcka ut sig i gräset och sova.
Så fort det blev mörkt brukade Stillman äta middag på Apollo Coffee Shop i hörnet av 97:e gatan och Broadway och sedan gå tillbaka till hotellet för natten.
Inte en enda gång gjorde han något försök att ta kontakt med sin son.
Detta bekräftades också av Virginia Stillman, som Quinn ringde till varje kväll när han kom hem till sig.
Det viktigaste var att inte tappa sitt engagemang.
Quinn började sakta men säkert känna hur han avlägsnade sig från sina ursprungliga avsikter och han undrade så smått om han inte gett sig in i ett meningslöst företag.
Det var förstås möjligt att Stillman bara bidade sin tid, invaggade världen i trygg dvala innan han slog till.
Men det skulle förutsätta att han var medveten om att han var skuggad, och det såg Quinn som föga sannolikt.
Än så länge hade han skött sitt uppdrag väl, hållit sig på diskret avstånd från gubben, blandat sig med de andra fotgängarna och varken dragit uppmärksamheten till sig eller vidtagit några drastiska åtgärder för att hålla sig dold.
Å andra sidan kunde det ju hända att Stillman hela tiden vetat om att han skulle vara bevakad -- kanske till och med vetat om det i förväg -- och därför inte brytt sig om att försöka ta reda på vem den enskilde bevakaren var.
Ty vad spelade den detaljen för roll om han nu ändå visste att han var skuggad?
Även om han avslöjade sin förföljare skulle ju denne lätt kunna ersättas av en ny.
Quinn kände sig tröstad av denna sistnämnda syn på situationen och han beslöt sig för att tro på den, trots att han inte hade någon grund för en sådan tro.
Antingen visste Stillman vad han gjorde eller också visste han det inte.
Och om han inte visste det så betydde det att Quinn var inne i en återvändsgränd och slösade bort sin tid.
Hur mycket bättre var det därför inte att tro på att det fanns en avsikt bakom hans agerande.
Och om en sådan tolkning förutsatte att Stillman visste om att han var skuggad så var Quinn beredd att acceptera detta som en trosartikel, åtminstone för ögonblicket.
Så var det problemet med vad han skulle låta tankarna sysselsätta sig med medan han följde efter gubben.
Quinn var en van vandrare.
Hans kringströvanden i staden hade lärt honom att förstå det nära sambandet mellan det inre och det yttre.
Genom att använda den planlösa förflyttningen som en ut-och-invändningsteknik kunde han under sina bästa dagar vända det yttre inåt och på så sätt ta herraväldet över sitt eget inre.
Genom att överösa sig själv med yttre intryck, genom att dränka sig själv ut ur sig själv, hade han lyckats tillskansa sig själv en viss kontroll över sina anfall av djup förtvivlan.
Att vandra var således för honom ett slags ickesjälsligt tillstånd.
Att följa efter Stillman var emellertid inte detsamma som att vandra.
Stillman kunde vandra, han kunde vingla omkring som en blind från det ena stället till det andra, men det var ett privilegium som förvägrades Quinn.
Ty numera var han tvingad att koncentrera sig på vad han gjorde, även om detta i och för sig var i det närmaste ingenting.
Allt som oftast hände det dock att hans tankar började gå sina egna vägar och strax därefter styrde stegen åt samma håll.
Detta betydde att han ständigt löpte risken att öka takten och bakifrån krocka med Stillman.
För att undvika ett sådant missöde räknade han ut ett antal olika metoder för att hålla farten nere.
Den första gick ut på att intala sig själv att han inte längre var Daniel Quinn.
Han var numera Paul Auster, och för varje steg han tog försökte han anpassa sig till den tvångströja som ett sådant personbyte medförde.
Ty Auster var ju bara ett namn för honom, ett skal utan innehåll.
Att vara Auster var detsamma som att vara en man utan något inre, en man utan tankar.
Stillman var borta.
Den gamle mannen hade blivit en del av staden.
Han var ett stoftkorn, en punkt, en liten sten i en ändlös mur av stenar.
Quinn skulle kunna vandra genom gatorna varenda dag i resten av sitt liv och ändå inte hitta honom.
Allt hade nu överlämnats åt slumpen, en mardrömslik sannolikhetskalkyl.
Det fanns inga spår, inga ledtrådar, inga givna mått och steg.
Quinn gick i tankarna tillbaka till början av fallet.
Hans uppgift hade varit att skydda Peter, inte att följa efter Stillman.
Detta hade endast varit en arbetsmetod, ett sätt att försöka förutsäga och föregripa händelseförloppet.
Tanken hade varit att han genom att skugga Stillman skulle lyckas utröna vad denne hade för avsikter gentemot Peter.
Han hade följt efter gubben i två veckor.
Vad hade han då kunnat sluta sig till av detta?
Inte mycket.
Stillmans uppträdande hade varit alldeles för oklart för att kunna tolkas i någon riktning.
Det fanns givetvis vissa ytterlighetsåtgärder de kunde tillgripa.
Han kunde till exempel föreslå Virginia Stillman att skaffa hemligt telefonnummer.
Det skulle åtminstone tillfälligt göra slut på de upprivande samtalen.
Om detta misslyckades kunde ju hon och Peter flytta.
De kunde bosätta sig i någon annan stadsdel eller helt enkelt lämna stan.
I värsta fall kunde de skaffa sig nya identiteter, leva under andra namn.
Denna sista tanke fick honom att erinra sig något viktigt.
Han insåg att han hitintills aldrig egentligen ifrågasatt omständigheterna kring sitt uppdrag.
Saker och ting hade hänt så fort och han hade utgått ifrån att han skulle kunna inta Paul Austers plats.
I samma ögonblick som han tog steget in bakom detta namn hade han också upphört att tänka på den riktige Auster.
Men om denne var en så duktig detektiv som paret Stillman trodde att han var så skulle han kanske kunna hjälpa till med lösningen av fallet.
Quinn skulle erkänna alltihop, Auster skulle förlåta honom och tillsammans skulle de hitta på ett sätt att rädda Peter Stillman.
Han letade i katalogens gula sidor efter Austers Detektivbyrå.
Den fanns inte upptagen där.
I den vanliga abonnentförteckningen hittade han emellertid namnet.
Det fanns en Paul Auster i Manhattan. Han bodde på Riverside Drive, inte långt ifrån det hus där Quinn själv bodde.
Det fanns ingen antydan om någon detektivverksamhet, men det behövde strängt taget inte betyda något.
Det kunde ju vara så att Auster hade så mycket att göra att han inte behövde annonsera.
Quinn lyfte på luren och tänkte just slå numret när han kom på andra tankar.
det här samtalet var alldeles för viktigt för att föras på telefon.
Han ville inte utsätta sig för risken att bli avfärdad.
Eftersom Auster inte hade något kontor måste han alltså sköta arbetet hemifrån.
Quinn beslöt sig för att gå dit och tala med honom öga mot öga.
Det hade slutat regna och trots att himlen fortfarande var grå kunde Quinn skymta en svag ljusstråle som letade sig ner genom molnen.
När han gick längs Riverside Drive blev han med ens medveten om att han inte längre följde efter Stillman.
Det kändes som att ha tappat halva sitt jag.
I två veckor hade en osynlig tråd förbundit honom med den gamle mannen.
Allt Stillman hade gjort hade han själv också gjort, överallt dit han hade gått hade han själv också gått.
Hans kropp var ovan vid denna nya frihet och de första kvarteren gick han i samma långsamt hasande takt som förut.
Arbetspasset var slut men hans kropp var ännu inte medveten om det.
Det hus Auster bodde i låg mitt på ett långt kvarter som sträckte sig mellan 116:e och 119:e gatan strax söder om Riverside Church och Grants grav.
Det var en välskött byggnad med putsade dörrhandtag och rentvättade fönster och dess atmosfär av borgerlig måttfullhet tilltalade Quinn mycket i denna stund.
Auster bodde på elfte våningen. Quinn tryckte in ringklockan och väntade sig att få höra en röst anropa honom över porttelefonen.
Men summertonen som angav att porten öppnades kom omedelbart utan frågor.
Quinn sköt upp porten, gick genom entréhallen och tog hissen upp till elfte våningen.
Det var en man som öppnade dörren till lägenheten.
Han var i trettiofemårsåldern, lång och mörk med skrynkliga kläder och två dagar gammal skäggstubb.
I högerhanden, mellan tummen och två fingrar, höll han en skrivberedd reservoarpenna med avskruvad hylsa.
Han verkade förvånad över att se en främmande människa framför sig.
Jaha? sa han frågande.
Väntade ni nån annan, kanske? frågade Quinn och försökte låta så artig och förekommande han kunde.
Ja, min fru, faktiskt.
Det var därför jag tryckte på insläppningsknappen utan att fråga vem det var.
Förlåt att jag stör så här, sa Quinn ursäktande, men jag söker Paul Auster.
Det är jag som är Paul Auster, sa mannen.
Jag undrar om jag kan få prata med er. Det är ganska viktigt.
Först måste ni nog berätta vad det rör sig om.
Det vet jag knappt själv, sa Quinn med uppriktigt allvar i blicken.
Det är tyvärr komplicerat. Mycket komplicerat.
Har ni nåt namn själv?
Förlåt mig. Givetvis har jag det. Quinn.
Namnet tycktes få Auster att komma att tänka på något och han gjorde en tankfull paus som för att leta i minnet.
Quinn, muttrade han för sig själv.
Jag känner igen namnet nånstans ifrån, sa han och tystnade åter för att försöka hitta vad han sökte.
Ni är inte möjligen poet?
Har varit, sa Quinn.
Men jag har inte skrivit några dikter på länge nu.
Ni gav ut en bok för flera år sen, stämmer inte det?
Jag har för mig att den hette Oavslutad affär.
En liten bok med blått omslag.
Jodå. Det var jag.
Jag tyckte väldigt mycket om den.
Jag hoppades länge att ni skulle komma ut med nåt mer.
Faktum är att jag till och med undrade över vart ni tagit vägen.
Jag är kvar. På sätt och vis.
Auster slog upp dörren på vid gavel och tecknade åt Quinn att komma in.
Det såg trevligt ut inne i lägenheten: planlösningen var ovanlig med flera långa korridorer, överallt låg det böcker i travar, på väggarna hängde tavlor av konstnärer som Quinn inte kände till och på golvet låg några kringspridda leksaker -- en röd lastbil, en brun nallebjörn, ett grönt rymdmonster.
Auster gick före in i vardagsrummet, bad Quinn ta plats i en nött gammal fåtölj och försvann sedan ut i köket för att hämta öl.
Han kom tillbaka med två flaskor som han ställde på en trälåda som tjänade som soffbord och slog sig sedan själv ner i soffan mitt emot Quinn.
Var det nåt som har med litteratur att göra som ni ville prata med mig om? började Auster.
Nej, svarade Quinn.
Till slut lyckas de faktiskt med det.
Boken var bara ett av deras många knep för att få honom att återvända.
Tanken var att hålla upp en skrattspegel framför Don Quijote, att skildra alla hans absurda, orimliga självbedrägerier så att han, när han själv läste boken, skulle inse vilka villovägar han slagit in på.
Det där tilltalar mig.
Ja men det finns en vinkling till på det här.
Enligt min åsikt var Don Quijote egentligen inte galen.
Han bara låtsades vara det.
I själva verket var det han som iscensatte alltihop.
Tänk på att Don Quijote boken igenom oroar sig över sitt eftermäle.
Gång på gång frågar han sig om hans krönikör kommer att ge en riktig beskrivning av hans äventyr.
Alltså vet han redan från början att denne krönikör verkligen existerar.
Och vem kan det vara annat än Sancho Panza, den trogne vapendragaren som Don Quijote valt just för detta ändamål?
På samma sätt valde han ut de tre andra att spela de roller som var avsedda för dem.
Det var Don Quijote själv som satte samman Benengeli-kvartetten.
Och inte nog med att han valde ut författarna: förmodligen var det också han som översatte det arabiska manuskriptet tillbaka till spanska.
Vi får inte underskatta honom.
För nån som är så skicklig i förställningskonsten kan det inte ha varit särskilt svårt att skaffa sig en mörkare hudfärg och klä ut sig till arab.
Jag kan precis tänka mig scenen där på marknaden i Toledo.
Cervantes som lejer Don Quijote att tolka berättelsen om Don Quijote själv.
Det ligger stor skönhet i den bilden.
Men ni har fortfarande inte förklarat hur det kommer sig att en man som Don Quijote bryter upp från sin lugna tillvaro för att ägna sig åt en så utstuderad form av bedrägeri.
Det är det mest intressanta av alltihop.
Min teori är att Don Quijote utförde ett experiment.
Han ville utröna sina medmänniskors lättrogenhet.
Skulle det vara möjligt, funderade han, att ställa sig upp inför världens ögon och med allvar och övertygelse spy ur sig vilka lögner som helst?
Att säga att väderkvarnar var riddare, att ett tvättfat var en hjälm, att dockor var riktiga människor?
Skulle det vara möjligt att få andra att hålla med om vad han sa trots att de inte trodde honom?
Eller med andra ord: hur mycket hädelser skulle människorna vara beredda att tolerera om dessa hädelser samtidigt roade dem?
Svaret är uppenbart, eller hur?
Hur mycket som helst.
Beviset har vi i att vi fortfarande läser boken.
Den roar oss i högsta grad än idag.
Och det är ju egentligen det enda folk vill ha ut av en bok -- att bli roade.
Auster lutade sig tillbaka i soffan, log lätt ironiskt och tände en cigarett.
Mannen hade tydligen roligt men Quinn kunde inte riktigt avgöra vari det roliga låg.
Det var som ett ljudlöst skratt, en vits som avbrutits strax före poängen, en munterhet utan vare sig orsak eller riktning.
Quinn tänkte säga någonting till svar på Austers teori men han fick aldrig tillfälle till det.
Just när han öppnade munnen avbröts han av klirret av nycklar i ytterdörren, ljudet av dörren som öppnades och sedan slogs igen med en smäll och glada, livliga röster.
Ljuden fick Austers ansikte att lysa upp.
Han reste sig, ursäktade sig inför Quinn och gick snabbt mot dörren.
Quinn hörde skratt utifrån hallen, först från en kvinna och sedan från ett barn -- det ljuva och det ännu ljusare i klingande stackatokaskader -- och därefter kom det mullrande basackompanjemanget från Austers gapskratt.
Barnet sa: Pappa, titta vad jag har hittat!
Och kvinnan förklarade att den hade legat där på gatan och varför inte, det verkade inte vara nåt fel på den.
Ögonblicket därpå hörde han hur barnet kom springande längs korridoren från hallen för att rusa rakt in i vardagsrummet, där han fick syn på Quinn och tvärt hejdade sig.
Det var en ljushårig pojke på fem eller sex år.
Goddag på dig, sa Quinn.
Pojken slöt sig snabbt innanför ett skal av blyghet och kunde bara prestera ett knappt hörbart "Hej".
I vänster hand höll han ett rött föremål som Quinn inte kunde identifiera.
Quinn frågade pojken vad det var.
Det är en jojo, svarade han och höll fram handen för att visa.
Jag hittade den på gatan.
Fungerar den?
Pojken ryckte överdrivet pantomimiskt på axlarna och sa:
Inte vet jag.
Siri kan inte. Och jag vet inte hur man gör.
Quinn frågade om han fick försöka, och pojken kom fram och räckte över jojon till honom.
Medan han undersökte den hörde han hur pojken andades alldeles intill honom och iakttog varje hans rörelse.
Jojon var av plast och liknade dem han själv hade lekt med många år tidigare, men den var på något sätt mer arbetad, en artefakt från rymdåldern.
Quinn trädde långfingret i snörets ögla, ställde sig upp och gjorde ett försök.
Jojon rann nerför snöret med ett pipande, visslande ljud samtidigt som den sköt gnistor.
Pojken flämtade till, men så stannade jojon där nere och hängde kvar och dinglade.
Det var en stor filosof som en gång sa att vägen upp och vägen ner är samma sak, muttrade Quinn.
Men ni fick den ju aldrig att gå upp! sa pojken.
Den gick bara ner.
Man får aldrig ge sig.
Quinn var just i färd med att vira upp snöret för ett nytt försök när Auster och hans hustru kom in i rummet.
Han tittade upp och fick först syn på kvinnan.
Bara på detta enda korta ögonblick visste han att han var illa ute.
Hon var lång, smal, blond och påfallande vacker och hon utstrålade en sådan energi och en sådan lycka att hon på något sätt gjorde allting omkring sig osynligt.
Det blev för mycket för Quinn.
Han kände det som om Auster hånade honom med allt det han själv hade förlorat och han svarade med avund och vrede och sargande självmedlidande.
Ja, även han skulle ha velat ha denna hustru och detta barn, sitta där hela dagarna och häva ur sig en massa dravel om gamla böcker, omges av jojoar och skinkomeletter och reservoarpennor.
Han bad sig själv om att få bli befriad från detta.
Auster fick syn på jojon i hans hand och sa: Jag ser att ni redan har träffats.
Daniel, vände han sig till pojken, det här är Daniel.
Och Daniel, sa han till Quinn med samma ironiska leende som tidigare. Daniel, det här är Daniel.
Pojken brast i skratt och sa: Alla heter ju Daniel!
Just det, sa Quinn.
Jag är du och du är jag.
Och så går det runt runt, ropade pojken och slog plötsligt ut med armarna och började springa runt i rummet som ett gyroskop.
Och det här, återtog Auster och vände sig till kvinnan, det här är min hustru Siri.
Hustrun log sitt leende och var så glad att träffa Quinn som om hon verkligen menade det, och därefter räckte hon honom handen.
Han tryckte den och kände hur förfärande bräcklig hennes benstomme var. Han frågade om hennes namn var norskt.
Det är inte många som känner till det, sa hon.
Kommer ni från Norge?
Indirekt, sa hon. Via Northfield, Minnesota.
Och så skrattade hon sitt skratt och Quinn kände hur ännu en del av hans inre ramlade ihop.
Quinn var nu ingenstans.
Han hade ingenting, han visste ingenting, han visste att han ingenting visste.
Inte nog med att han var tillbaka till startpunkten, nej, han var före startpunkten, så långt före att det var värre än någon slutpunkt han kunde tänka sig.
Hans klocka visade på nästan sex.
Han gick hem samma väg han kommit och skyndade på stegen för varje kvarter.
När han slog in på sin egen gata sprang han.
Det är den andra juni, sa han sig.
Försök att hålla det i minnet.
Detta är New York och i morgon är det den tredje juni.
Om allt går bra så blir det den fjärde i övermorgon.
Men ingenting är säkert.
Det hade varit dags för telefonsamtalet till Virginia Stillman länge nu och han överlade med sig själv om han alls skulle ringa.
Skulle det vara möjligt att strunta i henne?
Kunde han bara ge upp alltihop så där utan vidare?
Ja, sa han sig. Visst kunde han det.
Han kunde glömma hela fallet, återgå till sin vardagsrutin, skriva en ny bok.
Han kunde resa nånstans om han ville, till och med åka utomlands ett tag.
Till Paris, exempelvis.
Ja, det var fullt möjligt.
Fast vart som helst skulle gå lika bra, tänkte han. Vart som helst över huvud taget.
Han slog sig ner i sitt vardagsrum och betraktade väggarna.
Han erinrade sig att de en gång varit vita. Nu hade de emellertid antagit en konstig gul ton.
Kanske skulle de en dag gå ännu längre i grådaskighet eller kanske till och med bli smutsbruna, som en ruttnande frukt.
En vit vägg blir en gul vägg blir en grå vägg, sa han för sig själv.
Målarfärgen slits ner, staden tränger in med sitt sot, rappningen vittrar sönder inifrån.
Förändringar, så ännu mer förändringar.
Han rökte en cigarett, så en till och en till.
Han såg på sina händer, upptäckte att de var smutsiga och reste sig för att gå och tvätta dem.
Medan vattnet rann i handfatet i badrummet bestämde han sig för att raka sig också.
Han löddrade in ansiktet, tog fram ett nytt rakblad och började skrapa bort skägget.
Av någon anledning upplevde han det som obehagligt att se sig i spegeln och försökte hela tiden undvika sig själv med blicken.
Du håller på att bli gammal, sa han till sig själv. Det är snart bara skräp med dig.
Så gick han ut i köket, åt en tallrik flingor och rökte ännu en cigarett.
Klockan var nu sju på kvällen.
Han överlade än en gång med sig själv om han skulle ringa till Virginia Stillman eller ej.
Medan han funderade fram och tillbaka upptäckte han att han inte längre hade någon åsikt i frågan.
Han såg det som talade för att ringa och samtidigt såg han också det som talade emot att göra det.
Till slut blev det etiketten som avgjorde.
Det vore inte rätt att försvinna utan att först underrätta henne.
När väl det var gjort skulle ingenting längre hindra honom från att strunta i alltihop.
Huvudsaken är att man talar om för folk vad man tänker göra, resonerade han.
Sen är man fri att göra vad man vill.
När han slagit numret tutade det emellertid upptaget.
Han väntade fem minuter och ringde sedan igen.
Även denna gång var det upptaget.
I en hel timme höll Quinn på så och omväxlande slog numret och väntade, hela tiden med samma resultat.
Slutligen ringde han televerket och frågade om det var något fel på telefonen.
Denna upplysning skulle kosta honom trettio cent, fick han reda på.
Därefter knastrade det i luren, någon slog ett nummer, flera röster hördes.
Quinn försökte föreställa sig hur telefonisterna såg ut.
Så återkom den första kvinnan och meddelade att numret var upptaget.
Quinn visste inte vad han skulle tro.
Det fanns så många möjligheter att han inte ens orkade börja sortera dem.
Stillman? Luren avlagd? Någon helt ny person som ringde dit?
Han satte på TV:n och tittade på de första båda omgångarna i Mets match mot St Louis.
Sedan slog han numret igen.
Fortfarande likadant.
I tredje omgången tog St Louis poäng på att en av Mets spelare höll bollen för länge, på ett slag utanför spelfältet och på en nästan övermänsklig spurt till hemmabasen.
Mets svarade på detta i en inneperiod med en dubbelrunda av Wilson och en singel av Youngblood.
Quinn upptäckte att det inte rörde honom i ryggen.
När det kom ett inslag med reklam för en ölsort stängde han av ljudet.
För tjugonde gången försökte han nå Virginia Stillman och för tjugonde gången var det lika hopplöst.
I fjärde omgången gjorde St Louis fem rundor och Quinn slog av även bilden.
Han letade fram sitt röda anteckningsblock, satte sig vid skrivbordet och skrev i två timmar i sträck.
Han brydde sig inte om att läsa igenom det han hade skrivit.
Sedan ringde han Virginia Stillman och fick en ny upptagetton.
Han slängde på luren så häftigt att plasten sprack.
När han försökte ringa igen fick han inte längre någon svarston.
Han reste sig, gick ut i köket och gjorde i ordning ännu en tallrik flingor.
Därefter gick han till sängs.
I drömmen, som han sedan glömde, vandrade han nerför Broadway med Austers son vid handen.
Säkerhetsåtgärderna är strikta när man flyger till Israel, väskorna genomsöks, männen visiteras och man drar en elektronisk ring över kvinnorna från för till akter.
Sedan öppnas handbagaget.
Ingen visar särskilt mycket tålamod.
Sikten är dålig i kön eftersom en mängd chassider med vidbrättade hattar och tinninglockar och hängande lugg har tagit mark på Heathrow och är alldeles för rastlösa för att stå och vänta i en rad utan rusar hit och dit, ropande och gestikulerande.
Korridorerna myllrar av dem.
Omkring tvåhundra chassider skall flyga till Israel för att bevista omskärelsen av den förstfödde sonen till deras andlige ledare, Belzecs rabbin.
När min fru Alexandra och jag stiger in i 747:an utsätts vi för en korseld ur mörka ögon som ligger djupt i buskiga bakhåll.
För mig finns inget främmande i dessa hattar, tinninglockar och luggar.
Det är som ett besök i barndomen
När jag var sex år hade jag själv en tallitkatan eller skapular under skjortan, fast min var en bit grönt kattuntryck medan deras är av vitt linne.
Gud uppdrog åt Moses att tala till Israels barn och säga dem att de "skola göra sig tofsar i hörnen på sina kläder".
Och det gör de fortfarande efter cirka fyratusen år.
Vi hittar våra platser, två i en rad av tre, långt bak i flygplanet.
"Talar ni jiddisch?" säger han.
"Ja visst."
"Jag kan inte sitta närmast er hustru.
Var snäll och sätt er mellan oss.
Var så god", säger han.
"Naturligtvis."
Jag tar mittplatsen, vilket jag inte tycker om, men det gör mig inte så mycket.
Snarare är jag nyfiken.
Vår chassid är bortåt de trettio.
Han är finnig och har mager hals och utstående blå ögon, och hans underläpp sticker också ut.
Han har inget civiliserat ansikte.
De tankar och impulser som fyller det är inte civiliserade vilket ingalunda betyder att det är underlägsna tankar och impulser.
Och fastän han inte får sitta bredvid kvinnor som inte tillhör hans släkt eller se på dem eller meddela sig med dem på något sätt (alltsammans saker som utan tvivel besparar honom en-mängd bekymmer) verkar han vara en godhjärtad ung man, och han ser ut att trivas gott.
Alla chassiderna roar sig med liv och lust, kilar fram genom gångarna, hälsar på varann och småpratar och står med glad otålighet i de långa toalettköerna, livliga som gäss.
Skyltar tar de ingen notis om.
Förstår de inte engelska?
Flygvärdinnorna är rasande på dem.
Jag frågar en av värdinnorna när jag kan räkna med att få en drink och hon utbrister irriterat: "Gå tillbaka till er plats!"
Detta säger hon med så genomträngande stämma att jag slår till reträtt.
Icke så de muntra chassiderna, som fröjdar sig allestädes.
De befallningar som uttalas av dessa unga hedniska kvinnspersoner i uniform är som luft för dem.
För dem är de bara uppassare, exotiska Bediener, praktiskt taget kroppslösa.
Jag förutser ett problem och ber flygvärdinnan servera mig en koscherlunch.
"Det kan jag inte, vi har inte så det räcker åt dem", säger hon.
"Vi var inte förvarnade."
Hennes stora brittiska ögon är förnärmade och hennes barm häver sig av förtrytelse.
"Vi har blivit tvungna att ta en omväg över Rom för att få tag i mer av deras speciella mat."
Min fru undrar roat varför jag beställde en koscherlunch.
"Därför att när de kommer med min kyckling kommer den här gossen med skägget att bli alldeles ifrån sig", förklarar jag.
Och det blir han också.
British Airways kyckling ligger framför mig, vidrörd av dödens kalla hand.
Men efter tre timmars säkerhetsövningar på Heathrow är jag hungrig.
Den unge chassiden ryggar tillbaka när man räcker mig brickan.
Han tilltalar mig åter på jiddisch.
Han säger: "Jag måste tala med er.
Ni tar väl inte illa upp?"
"Nej, det tror jag inte."
"Ni får kanske lust att slå till mig i ansiktet."
"Varför skulle jag göra det?"
"Ni är jude.
Ni måste vara jude, ni talar ju jiddisch.
Hur kan ni äta det där!"
"Ja, den ser ruskig ut, inte sant?"
"Ni får inte röra den.
Mitt kvinnfolk har packat ner koschersmörgåsar åt mig.
Är er fru judisk?"
Här nödgas jag ljuga.
Alexandra är rumänska.
Men jag kan inte utsätta honom för alltför många chocker på en enda gång, så jag säger: "Hon har inte fått en judisk uppfostran."
"Hon talar inte jiddisch?"
Inte ett ord.
Men ni får ursäkta, nu vill jag ha min lunch."
"Vill ni inte äta lite av min koschermat i stället, som en tjänst?"
"Med nöje."
"Då ska jag ge er en smörgås, fast bara på ett villkor.
Ni får aldrig aldrig äta trephena-mat mera."
"Det kan jag inte lova er.
Ni begär för mycket.
Och bara för en enda smörgås."
"Jag har en plikt mot er", förklarar han för mig.
"Vill ni höra på ett förslag?"
"Visst vill jag det."
"Då gör vi en överenskommelse.
Jag är villig att betala er.
Om ni lovar att bara äta koschermat kommer jag att skicka er femton dollar i veckan så länge ni lever."
"Det var mycket generöst", säger jag.
"Ni är ju jude", säger han.
"Jag måste försöka rädda er."
"Hur förtjänar ni ert uppehälle?"
"På en chassidisk trikåfabrik i New Jersey.
Vi är chassidim allesammans där.
Chefen är chassid.
Jag kom från Israel för fem år sen för att gifta mig i New Jersey.
Min rabbi är i Jerusalem."
"Hur kommer det sig att ni inte talar engelska?"
"Vad ska jag med engelska till?
Men nu frågar jag, vill ni ta emot mina femton dollar?"
"Koschermat är dyrare än andra sorter", säger jag.
"Femton dollar räcker inte på långa vägar."
"Jag kan gå så långt som till tjugofem."
"Ett sånt offer kan jag inte ta emot av er."
Med en axelryckning ger han tappt, och jag ägnar mig åt den dubbelt obehagliga kycklingen och äter skuldmedvetet med fördärvad aptit.
Den unge chassiden öppnar sin bönbok.
"Han är så intensiv", säger min fru.
"Jag undrar om han ber för dig."
Hon ler åt min förlägenhet.
Så snart brickorna tas bort blockerar chassiderna gångarna med sin Minchah-bön. De gungar av och an och sträcker på halsarna.
Den gemensamma bönens band är mycket starkt.
"Jag tycker om dem", säger min fru.
"De är så livliga, precis som barn."
"Du skulle kanske få lite svårt att leva tillsammans med dem", förklarar jag.
"Det är de som bestämmer hur allting ska göras, det finns inget att välja på."
"Men de är så glada, och så varma och naturliga.
Jag älskar deras kläder.
Kan du inte skaffa dig en sån där vacker hatt?"
"Jag vet inte om de säljer dem till utomstående."
När chassiden återvänder till sin plats efter bönen berättar jag för honom att min hustru, en lärd kvinna, skall föreläsa på Hebreiska universitetet i Jerusalem.
"Vad är hon?"
"Matematiker."
Han verkar förbryllad.
"Vad är det?" frågar han.
Jag försöker förklara.
Han säger: "Det har jag aldrig hört talas om.
Vad är det egentligen de sysslar med?"
Jag häpnar.
Att han var oskuldsfull visste jag, men jag skulle aldrig ha trott att han kunde vara okunnig om en sådan sak.
"Jaså, ni vet inte vad en matematiker är.
Le Monde visade skadeglädje över denna omsvängning.
Den 12 juli, efter raiden, anklagades Israel för att uppmuntra reaktionärerna i Rhodesia och Sydafrika genom sin demonstration av militär överlägsenhet och sitt bruk av västerländsk beväpning och teknik, för att störa det arbete som utfördes av rättsinniga människor i Paris vilka försökte skapa ett nytt klimat och behandla den tredje världens länder som jämlikar och partners.
Rhodesierna och sydafrikanerna skålade för israelerna i champagne, sa Le Monde.
Men ett europeiskt gillande av raiden skulle äventyra Frankrikes planer på en ny världsordning.
Den 4-5 juli, återigen före räddningen, hade Le Monde utan kommentar återgett Amins skämtsamheter i ett tal i Port Louis.
Han hade talat inför OAS och framkallat skratt och applåder bland delegaterna genom att säga att gisslan hade det så bekvämt man kunde begära med hänsyn till omständigheterna omgivna av sprängämnen.
"När jag gick min väg", sa han skrattande, "grät gisslan och tiggde mig om att stanna kvar."
Detta fick salen att gå i vågor.
Vi går ut på gatan och min vän David Shahar, som är bred över bringan, drar ett djupt andetag och råder mig att göra sammalunda.
Luften, själva luften, är näringsrik för tankarna i Jerusalem det har de vise själva sagt.
Jag är beredd att tro det.
Jag vet att den måste ha speciella egenskaper.
Dagerns finhet påverkar mig också.
Jag tittar ner mot Döda havet över trasiga klippblock och hus med lökformade tak.
De har samma färg som själva marken, och på denna sällsamma dödhet vilar den smältande luften med en nästan mänsklig tyngd.
Det är något uppfattbart, något metafysiskt, som förmedlas genom dessa färger.
Universum blir sin egen tolkning inför ögonen på en i den öppna dalens klippkaos som slutar i dött vatten.
På andra ställen dör man och löses upp.
Här dör man och uppgår i något annat.
Shahar för mig ner från Mishkenot Sha'ananim, som ligger på en sluttning och vetter mot Mount Zion och Gamla staden, till Gai-Hinnom (traditionens Gehenna) där Moloksdyrkarna en gång offrade sina barn.
Från Gai-Hinnom för han mig upp till en av kareernas forna begravningsplatser, där man själv kan se detta uppgående.
Det har en egendomlig inverkan på mina nerver (genom fötterna, så att säga), eftersom jag får en känsla av att en stor del av detta stoft måste vara malt av människoben.
Vad jag vet är Jerusalem geologiskt sett inte äldre än andra ställen, men dolomiten och leran ser uråldrigare ut än något jag har sett i hela mitt liv.
Grått och försjunket, som mr Blooms tankar i James Joyces Odysseus.
Men ingenting i den lysande luften och de massiva vita molnen tyder på tomhet.
Denna atmosfär ger en sådan verklighet åt det vardagliga uttrycket "inte av denna världen" att man får en stöt för bröstet.
Stadens myndigheter har gjort Gai-Hinnom till en park.
Wolfsonstiftelsen i London har bekostat trädgårdsanläggningarna, och arabiska barn sparkar fotboll på dalens gröna botten.
Fjortonåriga hårdingar från östra Jerusalem röker cigaretter och spänner axlarna för att öva sig i rollen som farliga gathörnstyper när vi går förbi.
Han är skallig och muskulös, och hans skjorta är prydd med hästar, hästskor och seldon, ett gult mönster på mörkblå botten.
Det är lustigt, eftersom han är en författare och en tänkande människa, allt annat än en kapplöpningshaj.
Vi tittar alltså in i gamla gravgrottor och nischer där de döda placerades en gång i tiden.
Nu ligger lastbilsstänkskärmar och rostar där, tjugonde århundradets bidrag av vittrande plåt till Jerusalems stora stoftblandning.
Man kan vara fullkomligt säker på att profeten Jeremia har gått den här vägen, säger Shahar.
Precis där vi nu står.
I Elie Kedouries Arabic Political Memoirs hittar jag fakta om den amerikanska diplomatin i slutet av fyrtiotalet som de flesta är okunniga om.
Själv har jag förvisso varit det.
I Mellanöstern, och förmodligen på andra håll också, satsade Förenta staterna kraftigt på företagskonsulter och PR-experter.
Den amerikanska firman Booz, Allen & Hamilton lånade ut en av sina specialister vid namn Miles Copeland till utrikesdepartementet, där han år 1955 ingick i en grupp som kallades Planeringskommittén för Mellanöstern och vars huvudsyfte med hans egna ord var "att räkna ut olika sätt att dra fördel av den vänskap som höll på att utvecklas mellan oss och Nasser".
1947 skickades Copeland till Damaskus ("av vem har inte bekantgjorts", säger Kedourie) "för att ta inofficiella kontakter" med syriska ledare och "känna sig för beträffande medel för att övertyga dem om att av egen kraft liberalisera sitt politiska system."
I sina strävanden att sprida demokratin i världen bekämpade amerikanerna först valfusket i Syrien, men den gamla korruptionen bestod trots allt vad deras makt och pengar kunde uträtta.
I sin besvikelse beslöt amerikanerna, som vanligt på bästa tänkbara grunder, att göra en tyngre insats:
"Den amerikanske ministern i Damaskus beslöt att uppmuntra en militärkupp för att Syrien skulle kunna komma i åtnjutande av demokrati", skriver Kedourie.
Detta ansågs inte speciellt egendomligt: andra amerikanska ambassadörer och ministrar i arabvärlden stödde helhjärtat "äkta" revolutioner för att störta gamla jordägare, rika skurkar och politiker.
"Vad som krävdes var en elit som kunde understödja härskarna, vilka i sin tur understöddes och bars upp av ett folk som antogs förstå, gilla och legitimera en sådan elits syften.
Alla som känner till Mellanöstern håller säkert med om att ett sådant sökande var en politisk motsvarighet till sökandet efter de vises sten."
När amerikanerna misslyckades i Syrien började de arbeta i Egypten.
Kermit Roosevelt från CIA "träffade ett antal officerare som varit inblandade i den sammansvärjning vilken ledde till statskuppen den 22 juli 1952".
Amerikanerna ville att den nya regimen skulle göra befolkningens breda lager läskunniga och skapa "en stor och stabil medelklass och en tillräcklig identifiering med landets egna ideal och värderingar, så att verkligt inhemska demokratiska institutioner kunde växa fram".
På sin väg in i en ny politisk sfär ordnade amerikanerna lån åt den egyptiska regeringen.
De trodde att en verklig demokrati nu var på väg.
James Eichelberger, en statsvetare vid SUD som hade varit direktör i J Walter Thompson, en av världens största reklam- och PR-firmor, "skickades till Kairo där han talade med Nasser och hans rådgivare och producerade en rad rapporter som preciserade den nya regimens problem och rekommenderade politiska åtgärder för att ta itu med dem".
En av dessa rapporter, som Eichelberger själv hade skrivit, översattes till arabiska, "kommenterades av medlemmar av Nassers stab och översattes tillbaka till engelska för Eichelbergers räkning".
Detta dokument, betitlat "Maktproblem för en revolutionär regering", passerade enligt mr Copeland "fram och tillbaka mellan engelska och arabiska tills en slutlig version hade åstadkommits.
Slutrapporten lämnades ut till omvärlden och uppgavs vara ett verk av Zakaria Mohieddin, Nassers mest insiktsfulla och resonliga medarbetare (i västerländska ögon), och den togs för gott av informationsanalytiker på utrikesdepartementet och CIA, liksom sannolikt också av motsvarande organ för andra staters regeringar".
Vem skulle ha trott att en amerikansk före detta reklamdirektör kunde skriva:
"Polisen bör politiseras och i all den utsträckning som är nödvändig göras till ett paramilitärt vapen i revolutionsregeringens hand"?
Detta är en ren och oblandad leninism, utan både is och oliver.
Eller detta: "Nervcentrum för hela säkerhetssystemet i en revolutionär stat (eller varje annan stat) ligger i en hemlig kropp, vars identitet och själva existens av säkerhetshänsyn endast får vara känd av den revolutionära regeringens ledare och minsta möjliga antal övriga ledare."
Det var Jefferson som sa att frihetens träd emellanåt måste vattnas med patrioters och tyranners blod.
Vi nödgas nu tro att samma romantiska övertygelse har varit levande någonstans i J Walter Thompsons kontorslokaler.
USA är när allt kommer omkring det ursprungliga revolutionslandet.
Eller var mr Eichelberger helt enkelt en reklamman som hade en klient att göra till lags och ett jobb att uträtta en ren yrkesman?
Eller finns det numera här i världen en naturlig förståelse för revolutionen, för massans organisation, för kadrer, polisstyre och hemliga regeringsorgan?
Det är en chockerande misstanke.
I den rapport som mr Eichelberger och hans egyptiska medarbetare skrev framhålls det givetvis att målet för Nassers maktövertagande var "att lösa de angelägna sociala och politiska problem som gjort revolutionen nödvändig".
Att lösa problem, att hjälpa, att skapa vänskap, att öka friheten.
Att stärka Amerikas ställning och samtidigt göra gott;
att främja den universella jämlikheten;
att vara den illusionsfrie hårdingen i globalt format;
Att vara den som rör upp och skakar om och formar andras öden eller kanske att hänge sig åt fantasier om allsmäktighet och vara den nationsskapande amerikanen med oinskränkt fullmakt som arbetar bakom kulisserna och självsäkert leker också med den bolsjevikiska elden.
Vilka problem blev då lösta?
Nasser löste inga problem.
Mr Kedourie betvivlar att han behövde "ta den amerikanska statsvetenskapens resurser i bruk för sådana lektioner i tyranni.
Vad som förblir mest gåtfullt", säger han, "är hur man kunde tro att meddelandet av sådan undervisning skulle kunna främja Förenta staternas intressen eller ens bidra till det egyptiska folkets välfärd".
För en amerikan är den mest förbryllande frågan denna:
Varifrån kommer detta lidelsefulla intresse för samhällsteori bland reklamvärldens höga funktionärer?
Hur har direktörstyper någonsin fått höra talas om sådana saker?
När jag läste "Stormen och vreden" i går kväll stötte jag på några ord bland Quentin Compsons tankar som hörde samman med EE Cummings och trettiotalet, inte med år 1910.
"Judegrabbens och dagosens land", säger Compson för sig själv när han köper en bulle av en liten italiensk flicka.
Detta skulle jag ha läst utan att rygga tillbaka i Chicago, men i Jerusalem la jag ifrån mig boken med en grimas.
När jag återgick till texten nästa dag fann jag Faulkner oskyldig till något klandervärt.
Det kan tänkas att människor vid sekelskiftet travesterade sångens ord "land of the brave, home of the free" på samma sätt och talade om "judegrabbens land" och att Faulkner inte hade lånat det från Cummings.
När Shahar och jag promenerade i Gai-Hinnom hade jag sagt att det stötte mig att David Ben-Gurion på sina besök i USA brukade uppmana de amerikanska judarna att ge upp sina illusioner om gojernas demokrati och emigrera till Israel i flygande fläng.
som om Amerikas tvåhundraåriga tradition av liberal demokrati ingenting betydde.
Om Israel hade haft samma styrelseskick som Egypten eller Syrien, skulle jag då alls ha kommit hit?
För sina strängare vänsterkritiker, somliga av dem judar, är Israel å andra sidan inte alls det "demokratiska undantag" som det påstås vara.
Den nya vänstern betraktar det som ett reaktionärt litet land.
Dess kritiker berättar om hur det misshandlar sin arabiska befolkning och, i mindre utsträckning, sina judiska invandrare från Nordafrika och Orienten.
Av somliga israeler anklagas det emellanåt för att vara korrumperat, "levantinskt", teokratiskt.
Skvallret sätter de värsta israeliska utslagen av ekonomisk svindel i samband med de mest rättrogna ortodoxa judar.
Jag får ofta höra att askenasernas gamla ledare var fantasilösa, att den nya Rabingruppen saknar resning, att Ben-Gurion var en förskräcklig gammal gubbe men en verklig ledare och att den yngre generationen är avogt inställd till nordafrikanska och asiatiska judar.
Dessa nordafrikanska och orientaliska immigranter klandras för att ha infört en backshish-mentalitet i Israel. De intellektuella klandras för att de har låtit livskvaliteten (ett förfärligt uttryck) sjunka.
"Vi kom hit för att bygga upp ett rättvist samhälle.
Och hur gick det från första stund?"
Jag nämner detta för Shahar.
Han säger till mig: "Där det inte finns någon paradox finns det inget liv."
I Jakov Linds intressanta lilla bok om Israel uppges Ben-Gurion ha sagt: "Judarna vet knappast någonting om ett helvete som skulle kunna vänta dem.
Deras helvete är deras egen missbelåtenhet med sig själva om de tillhör medelmåttan."
Det är ett välkänt faktum att judar ställer överdrivna krav på sig själva och varandra.
Liksom på världen.
Ibland undrar jag om det är därför som världen har så svårt att fördra dem.
Emellanåt misstänker jag att världen helst skulle vilja göra sig av med sin kristendom och att det är judarnas envishet som hindrar den.
Jag har i minnet när jag säger detta att Jacques Maritain en gång karakteriserade nittonhundratalets europeiska antisemitism som ett försök att göra sig kvitt kristendomens moraliska börda.
Och vad är det som har förmått judarna att efter den största katastrofen i sin historia självmant placera sig i en farozon?
"Skulle det inte vara den förfärligaste ironi om judarna helt bekvämt hade samlat ihop sig i ett enda land inför en andra utrotning?"
Detta är en tanke som judars medvetande snuddar vid ibland.
Den åtföljs av den ytterligare reflexionen (delvis stolt, delvis bitter) att vi judar tycks ha en genial förmåga att hitta krisens hjärtpunkt.
Josafats dal med sina gravar.
En smal väg, på sluttningarna tunnland efter tunnland av sten.
Grottor, gravar, spillror, fallna stenar, små skolsalar där arabiska pojkar sjunger sina läxor.
Också i november är det obehagligt varmt.
Jordanierna har byggt en väg över judiska gravar.
Jerusalems myndigheter planerar en ny väg och tänker riva upp den jordaniska.
De herodiska relikerna är precis som reliker ska vara misshandlade pelare, hårt bearbetade av tiden, Absaloms grav med sitt lökformade tak som en egendomlig, avsmalnande skorsten sticker upp ur.
De dödas härskaror i alla riktningar, ändlösa.
Utmärkt material för fixa idéer om begravning och klagosånger och om att ligga någonstans under Jerusalems murar och vänta på att Messias trumpet ska ljuda.
Några arabiska hönor krafsar och pickar i dammet.
Det kommer inte ett frukostägg på bordet som inte är fläckigt av död.
Skaror av amerikanska flickor kommer nerför sluttningen i sina blåkläder, med jumprar knutna i ärmarna runt midjan.
Överst till vänster en muselmansk kyrkogård.
Allting återspeglar den betydelsefulla händelsen, eftersom den betydelsefulla händelsen otvivelaktigt är historisk och politisk, inte privat.
Hon tycker att det är bakslugt av mig att förneka detta.
Man bör för den skull inte underkasta sig vad samhällen och regeringar anser vara viktigt.
När Stendhals hjältar sitter i fängelse väljer de att tänka på kärlek.
Inlåst av franska regeringen hittar EE Cummings sitt estetiska paradis i Ferte Mace straffläger.
De moderna författare som har det största modet är sådana som Mandelstam och Sinjavskij.
Innan Osip Mandelstam dog av köld, svält och utmattning i Sibirien läste han sina dikter för andra fångar på deras begäran.
I sin fängelsedagbok koncentrerar sig Andrej Sinjavskij på konsten.
Att förbli poet under sådana förhållanden är kanske att nå in till politikens hjärta.
Då återtar mänskliga känslor, mänsklig erfarenhet, människans gestalt och ansikte sin rätta plats i förgrunden.
Min vän John Auerbach kommer ner från Caesarea för att träffa mig.
Han är en kibbutzsjöman som just har återkommit från en resa.
Jag har bara känt honom i några år, men han har blivit en kär vän.
Man hade varnat mig för att ju äldre jag blev, desto svårare skulle det bli att knyta nya vänskapsband.
Tvärtom finner jag det mycket lättare nu vid sextio att komma andra människor nära.
John ser i alltför hög grad ut som en författare klent byggd, finskuren för att vara övermaskinist.
Han har emellertid maskinistexamen och kan utföra invecklade nödreparationer mitt på havet.
Pojkaktig, skäggprydd (skägget är kort och kopparbrunt), nervös, lätt berusad och magrare än när jag senast såg honom kommer han med sin resväska av papp som innehåller böcker och sprit och en present till huset.
Han är förtjust över att vara här, och samtidigt lider han det ena driver på det andra.
Han sörjer sin son.
Adam Auerbach tjänstgjorde i en enhet för elektronisk krigföring och var på hemväg från en militär aktion när helikoptern han flög med kraschade.
Vi tar varandra i famn, och sedan går vi utomhus med en butelj för att ta en drink och sola oss lite.
Också en solig morgon blir man kall om händer och fötter av Jerusalems stenbyggnader.
När jag kommer ut känner jag mig lite stel, som en geting om hösten.
Vi sitter på en stenmur över trädgården och dricker akvavit.
Han vill prata.
Han är en lidelsefull bokälskare, han vill diskutera amerikansk litteratur och få höra underbara saker av mig.
Men jag ser att hans lidandes starka ström är kraftigt påkopplad.
Han har återvänt från en resa, han sitter i solen som lyser från Moabs berg, han dricker med en kär vän med utsikt över Sions berg.
Men hans son är död.
När John var sexton år flydde han från Warszawas ghetto och lämnade kvar sina föräldrar och sin syster.
De blev dödade.
Alla blev dödade.
På något sätt kom John över papper på att han var polsk sjöman, och i flera år arbetade han i maskinrummen på tyska lastångare.
När kriget tog slut kom han till Israel via Cypern, blev medlem av kibbutzen Sdot Yam, gifte sig och fick två barn.
Hans första fru dog av cancer för ett tiotal år sedan och han är omgift.
Han säger: "Jag frågar mig på vilka sätt mitt liv inte har varit typiskt.
För en jude från Östeuropa har det varit fullständigt typiskt krig, modern död, fadern död, systern död, fyra år i förklädnad hos tyskarna, hustrun död, sonen död.
Tretti års hårt arbete med att plantera och skörda på kibbutzen.
Inget märkvärdigt."
John går sällan till sjöss numera.
Han gillar inte de nya jättetankerna.
De är övermekaniserade och hypereffektiva och ger inte besättningen någon tid i främmande hamnar.
Lasten på den resa han just har återvänt från var pottaska från Döda havet.
De skulle frakta hem italienskt stål.
Norr om Neapel råkade de ut för dåligt väder och maskinskada, men de nådde fram till sin hamn och ankrade bredvid två japanska fartyg.
På lotsens inrådan flyttade de sig längre in i hamnen med hjälp av två bogserbåtar.
På mindre än fem timmar hade John reparerat motorerna, men hamnmyndigheterna påstod att fartyget inte var sjödugligt och krävde att kaptenen skulle ställa borgen på tjugotusen dollar för de kostnader som hans "skadade fartyg" kunde förorsaka.
Det var sant att fartyget hade fått flyttas till sin ankarplats av bogserarna, men det hade bara varit tillfälligt skadat.
Nå, det var detta oenigheten gällde.
Fartyget låg där utan last och liggtidskostnaden steg kort sagt, en rånkupp av lokala gangstertyper.
Likadant överallt numera.
Alla människor håller på med någon sorts con, säger John som älskar amerikansk slang.
Rederiet hemma i Haifa försökte få hjälp av försäkringsbolaget.
Det blev långa dagar i hamn utan något att göra.
Pottaskan låg som ett tätt damm över stan.
Kypare och bartender torkade glas för jämnan.
Att borsta bort damm blev stans vanligaste gest.
Ett samhälle på cirka tjugotusen personer hade trafikstockningar som Rom inte skulle behöva skämmas för. Det var en naturlig sak för bilisterna att kila in i de speciella bussfilerna, förvandla allt till ett enda kaos och tuta som galna.
Det slog aldrig fel att alltihop blev en enda flåsande stockning morgon och kväll.
För att komma bort från trafikeländet kunde man klättra upp på ett berg i närheten och komma ner till en öde strand vid Gaeta.
John och hans hund, Mississippi, gick dit varenda dag.
De tyska turisterna hade rest hem, badhytterna var igenspikade.
Det var underbart med de små vågorna som rullade in så regelbundet.
Med små snärtar, sa John.
En del av amerikanska Sjätte flottan låg för ankar i närheten.
Hangarfartyget John F Kennedy med sina helikoptrar påminde John om hans sons död.
På landpermission bär de civila kläder numera.
Det gör dem förmodligen mindre bråkiga.
En av pojkarna var från Oklahoma, i närheten av Tulsa.
Han hade hört talas om Israel, men det var också i stort sett allt, och han var inte särskilt intresserad.
John blev förtjust över detta.
En obefläckad ung själ, sa han.
En sån okunnighet var uppfriskande.
Den unge sjömannen visste ingenting om utrotningar eller stridsvagnar i öknen eller terroristbomber.
När John kommit till sjöss igen fick han göra dubbla vakter i maskinrummet på grund av personalbrist.
På sin lediga tid läste han i sin hytt och småpratade med sin förtrogna vän Mississippi.
Besättningen sa att han höll på att supa sig från vettet i hytten.
När fartyget passerade Stromboli nattetid flöt det en strimma av karmosinröd lava från vulkanen men sjömännen ville inte gå ifrån TV-apparaten för att titta på detta naturfenomen.
Fast en uggla som blivit störd av gnistregnet på ön flög ut till fartyget och hittades i masten nästa dag.
En av de unga matroserna bar ner den.
Då sa en maskinist från Balkan: "I vår by brukade vi spika fast ugglor på kyrkdörren när vi hade fångat dem."
De stängde in ugglan i färgskrubben medan de diskuterade vad de skulle göra med den, och på natten släppte John ut den.
Fågeln rev honom ganska illa på ena armen.
"Flyg hem till Stromboli, din jävla idiot", sa han.
Och så flög den iväg och fartyget fortsatte på sin smutsiga bana.
Det är vattnet som pumpas in i tankarna som ballast och sen pumpas ut igen som förorenar havsvattnet, säger John.
Innan jag for från Chicago sa konstkritikern Harold Rosenberg till mig: "Du ska fara till Jerusalem?
Och du undrar om folk kommer att tala öppet med dig?
Nu skämtar du väl ändå de kommer att prata dig fördärvad."
Detta sa han om den judiska talförmågan som en jude till en annan.
Om en dörr i ett flygplan går upp när man är i luften sugs man ut i rymden.
Går man ut här i Jerusalem och stänger dörren till sin våning bakom sig dras man in i en stormvind av konversation utläggningar, argument, haranger, analyser, teorier, förebråelser, hotelser och spådomar.
Av diplomater får man höra listigt formulerade förklaringar;
ansvarsfulla personer avger motvilligt försiktiga utlåtanden som innebär omskrivningar och förbättringar av ens egna frågor;
föräldrar och barn ger uttryck åt dödliga motsättningar;
goda vänner släpper sig lösa i lidelsefulla utbrott och fördömer i häftiga ordalag Västeuropa, Ryssland eller Amerika.
Jag lyssnar mycket uppmärksamt, uppmärksammare än jag någonsin lyssnat i hela mitt liv, med total koncentration, men jag känner ofta att jag har hamnat i ett hav utan stränder.
Vad allt detta tal sist och slutligen handlar om är överlevandet chansen att överleva för det anständiga samhälle som har skapats i Israel på några få årtionden.
Till en början är detta svårt att fatta därför att omgivningen är så civiliserad.
Man är i en stad som liknar många andra fast inte riktigt, eftersom Jerusalem är den enda uråldriga stad jag någonsin sett där fornminnena inte förevisas som reliker utan är i dagligt bruk.
Samtidigt är det en modern stad med moderna bekvämligheter.
Man handlar i snabbköp, man ringer upp goda vänner i telefon och säger god morgon, man hör symfoniorkestrar i radion.
Men plötsligt tystnar musiken för en rapport om en terrorbomb.
En ny explosion utanför ett kafé på Jaffa Road: sex unga människor dödade, ytterligare trettioåtta skadade.
Illa till mods går man ut till sin civiliserade middag.
Bomber exploderar överallt.
En dynamitladdning har just briserat i London;
skillnaden är bara att när en bomb exploderar på en restaurang i West End är det inte Englands fundamentala rätt att existera som sätts i fråga.
Och ändå sitter man vid middagen tillsammans med förtjusande människor i en matsal lik så många andra.
Man vet att ens värdinna har förlorat en son och att hennes syster miste barn i kriget 1973;
Man vet att många andra familjer har förlorat anhöriga vid denna gata i Jerusalem som är så ljuvligt sval med sina nattblommor och sin mörka grönska under lyktornas sken.
Och på grund av en annan bomb på Jaffa Road har sex ungdomar två av dem på en rast från aftonskolan som satt sig på ett kafé för att äta bullar nyss dött.
Men under måltidens rituella överräckande av serveringsfat och fyllande av glas är tanken på en destruktiv fiende svår att fatta.
Vad man faktiskt vet är att det finns en sida av den judiska tillvaron som tillkomsten av en judisk stat inte har förändrat: rätten att leva kan man inte ta för given.
Andra kan det, men inte man själv.
Detta betyder inte att alla andra lever ett tryggt och behagligt liv under en anständig regim.
Nej, det betyder bara att judarna därför att de är judar aldrig har kunnat ta rätten att leva som en naturlig rätt.
Förvisso finns det många israeler som vägrar att gå med på att denna historiska osäkerhet inte har eliminerats.
De tycks betrakta sig själva som en fast och orubblig makt.
De har hävdat sin position.
Yawlen Nellie red för ankaret med slappa segel och låg orörlig.
Floden hade satt in, det var nästan ingen vind och eftersom vi var på väg ut fanns inget annat att göra än att stanna och invänta ebben.
Themsenmynningen sträckte sig framför oss som utfarten till en ändlös vattenväg.
Därute flöt himmel och hav ihop utan skarv, och i det självlysande diset tycktes de mörka seglen på pråmarna som drev uppströms med ebben stå stilla i röda klungor av skarpt pikade gaffeldukar, här och var av en glansdager på fernissade spiror.
Över de sanka stränderna som plattades ut och försvann i havet låg dimma.
Luften stod mörk över Gravesend och tycktes ännu längre bort förtätad till en dyster skugga som orörlig ruvade över den största – och den härligaste – staden på jorden.
Bolagsdirektören var vår kapten och vår värd.
Vi fyra betraktade tillgivet hans rygg där han stod i fören och såg utåt havet.
På hela floden fanns ingenting så till den grad sjömannamässigt.
Han såg ut som en lots, vilket för sjöfolk är inkarnationen av allt pålitligt.
Det bar emot att tänka att hans gärning inte placerade honom därute i den ljusa flodmynningen utan bakom oss, i det ruvande dunklet.
Vad som band oss samman var, som jag redan har berättat någonstans, havet.
Utom att vara ett band mellan våra hjärtan under de långa tider vi var skilda åt skänkte det oss förmågan att fördra varandras historier och till och med åsikter.
Advokaten – den bäste av gamla kamrater – lutade sig, i kraft av sina många år och många förtjänster, mot den enda kudden på däck och låg på den enda filten.
Bokhållaren hade redan tagit fram ett dominospel och lekte bygglåda med brickorna.
Marlow satt längst akterut med benen i kors och ryggen mot mesanmasten.
Han hade tärt, gulblekt ansikte, rak rygg och såg ut som en asket, och där han nu satt med hängande armar och uppvända handflator liknade han en gudabild.
Direktören försäkrade sig om att ankaret inte draggade, varpå han kom akteröver och slog sig ned bland oss.
Vi utbytte lojt några ord.
Sedan rådde tystnad ombord på yawlen.
Av någon anledning blev det inte av att spela domino.
Vi hade mera lust att bara sitta där och meditera och titta.
Dagen dog bort i ljus och stilla klarhet.
Vattnet blänkte fridsamt; den molnfria himlen välvde sin välsignade oändlighet i obefläckad glans; själva dimman över Essexmaderna var som en skir och strålande vävnad som hängde ned från de skogklädda höjderna inåt land och svepte de flacka stränderna i genomskinliga veck.
Endast mörkret som ruvade högre upp i farleden, i väst, djupnade med var minut, som om det vredgats över solens närmande.
Och till slut sjönk solen i sin omärkligt lutande bana mot horisonten och skiftade från vitglöd till matt rött, utan strålar och utan värme, som om hon hållit på att slockna, dödsmärkt vid beröringen med det mörker som ruvade över ett människomyller.
Genast for en skiftning över vattnet, och stillheten miste sin glans, men djupnade.
Den breda gamla floden rann stilla fram i kvällningen efter seklers goda tjänster åt det släkte som befolkade dess stränder, och bredde ut sig med den lugna värdigheten hos en vattenväg som leder till världens ände.
Vi begrundade dess vördnadsvärda flöde, inte i det hektiska flimret av en kort dag som kommer och försvinner för evigt utan i förblivande minnens upphöjda ljus.
Och ingenting är väl lättare för en man som i vördnad och hängivenhet har vigt sitt liv åt sjön än att just i Themsenmynningen frambesvärja det förflutnas ande.
Tidvattnet stiger och faller, ständigt tjänstberett och fyllt med minnena av män och fartyg som det har burit till hemmets vila eller till havets strider.
Det hade känt och tjänat alla dessa som är nationens stolthet alltifrån sir Frances Drake till sir John Franklin, riddare alla, med och utan adelsskap – havens mångbesjungna vandrande riddare.
Det hade burit alla de fartyg vilkas namn glimmar till som ädelstenar i tidens natt, alltifrån Golden Hind som kom åter med sitt bukiga skrov fyllt av skatter för att inspekteras av en hög drottning och sålunda göra sitt utträde ur den väldiga sagan, intill Erebus och Terror som seglade ut på ett annat erövringståg – och som aldrig kom åter.
Det hade känt fartygen och männen.
De hade seglat ut från Deptford, från Greenwich, från Erith; äventyrare och imperiebyggare; kungars skepp och penningfurstars; kaptener, amiraler, den österländska trafikens skumma smyghandlare och Ostindiska kompaniets befullmäktigade "generaler".
Guldsökare och lyckojägare, alla hade de färdats ut på detta vatten med svärdet i handen, ofta även facklan, en världsmakts sändebud, bärare av en gnista från den heliga elden.
Vad storhet hade inte flutit med ebben nedför denna flod och ut i det stora okända!
Människors drömmar, statsförbund och världsriken i vardande.
Solen gick ner, skymningen sänkte sig över vattnet och ljusen begynte tändas på stranden.
Chapmanfyren, en trebent anordning på en gyttjig ebbremsa, lyste med starkt sken.
I segelleden rörde sig skeppslanternor – en livlig ljustrafik i bägge riktningarna, och längre västerut, uppåt floden, markerades jättestadens plats fortfarande med olycksbådande tecken i skyn – ett ruvande mörker i solskenet, ett kusligt eldsken under stjärnorna.
Det här, sade Marlow plötsligt, har också en gång varit en av jordens mörka fläckar.
Han var den ende av oss som var kvar på sjön.
Det ofördelaktigaste man kunde säga om honom var att han inte var trogen sin typ.
Han var sjöman, men han var också vagabond, under det att flertalet sjömän om man så får uttrycka det är hemmasittare.
De är hemkära av naturen och de har alltid sitt hem med sig – fartyget, och likaså sitt hemland – havet.
Det ena fartyget är det andra tämligen likt, och havet är alltid detsamma.
Som en oföränderlig kuliss glider de främmande kusterna, de främmande ansiktena, livets hela väldiga växelspel förbi dem, fördunklat, inte av en undran över dess gåta, utan av en lätt föraktfull okunnighet; ty för en sjöman är ingenting gåtfullt utom möjligen havet självt som är härskarinnan över hans tillvaro och lika outgrundligt som ödet.
I övrigt räcker, efter arbetstidens slut, en promenad på måfå eller ett improviserat rummel i land för att uppenbara en hel kontinents hemlighet för honom, och i regeln tycker han inte att hemligheten var värd att lära känna.
Sjömäns historier utmärker sig för en rättfram enkelhet vars hela mening är tillfinnandes inom ett knäckt nötskal.
Men Marlow var inte typtrogen (om man bortser från hans fallenhet för att berätta), och för honom var en händelselös mening inte att söka inuti, som en kärna, utan utanför, som ett hölje kring historien vilket gör den synlig på samma sätt som ett ljussken gör en dimma synlig; någonting i stil med de töckniga regnbågsringar man ser ibland vid månsken.
Hans yttrande väckte ingen förvåning.
Det var helt karakteristiskt för Marlow och mottogs med tystnad.
Ingen gjorde sig ens mödan att grymta, och efter en stund fortsatte han långsamt:
Jag tänkte på mycket gamla tider, när romarna först kom hit, för nittonhundra år sen – häromdagen med andra ord.
Sedan dess har den här floden skeppat ut ljus – ni tänker kanske på korsriddarna?
Jovisst. Men det ljuset är som en löpeld över en slätt, en ljungeld i molnen.
Vi lever i dess flämtande sken – måtte det inte slockna så länge vår gamla jord fortsätter att snurra!
Nej – i går rådde mörkret här.
Tänk er hur det ska ha känts för befälhavaren på en ståtlig – vad hette det nu – trirem i Medelhavet som plötsligt fick order att bege sig norrut, i expressfart transporterades tvärs över de båda Gallierna, gavs befäl över en farkost av det slag som legionärerna – som måtte ha varit ett förbluffande händigt släkte – brukade snickra ihop, tydligen i hundratal, på ett par månader, om vi får tro vad vi läser.
Tänk er honom här, vid världens ände, ett blygrått hav, en rökgrå himmel, ett flytetyg som bör ha varit ungefär så styvt som ett dragspel och så på väg uppför den här floden med förråd eller order eller vad det nu kan ha varit.
Sandbankar, mader, skogar, vildar, mycket litet att äta för en civiliserad gom, bara Themsenvatten att dricka.
Ingen falerner här, ingen landpermission.
Ett och annat militärläger, borttappat i ödemarken som en nål i en höstack; för övrigt köld, dimma, stormar, farsoter, landsförvisning, död – lurande död i luften, i vattnet, i snåren.
De måste ju ha dött som flugor här.
Men han klarade det.
Och till på köpet sannolikt mycket bra och utan att reflektera mycket över det annat än för att i sinom tid skryta med vad han hade fått gå igenom – kanske.
De var karlar att bjuda mörkret spetsen.
Och kanske han tröstade sig med en sidoblick på sina chanser att så småningom befordras till flottan i Ravenna, om han hade goda vänner i Rom och överlevde det hemska klimatet.
Eller tänk er en hygglig ung civilist i toga – förlorat på tärningsspel kanske – som kom upp hit i någon prefekts eller skatteindrivares eller till och med en köpmans följe för att bättra sin lycka.
Hamna i ett träsk, marschera genom skogar och till slut i en förläggning långt inne i landet känna hur barbariet, det absoluta barbariet, hade slutit sig omkring honom – hela detta vildmarkens hemlighetsfulla liv som pulserar i skog, i djungel, i vilda människors hjärtan.
Och det finns inte heller någon möjlighet för honom att bli invigd i sådana mysterier.
Han tvingas att leva mitt i det obegripliga vilket är avskyvärt bara det.
Och samtidigt utövar det en lockelse som han inte undgår.
Det gräsligas lockelse, ni vet.
Tänk er hans växande ruelse, hans längtan att komma loss, hans maktlösa avsmak, underkastelsen, hatet.
Han gjorde ett uppehåll.
Ni förstår, började han igen och lyfte ena armen från armbågen med handflatan utåt så att han med sina korslagda ben satt som en buddha, predikande i europeiska kläder och utan lotusblomma – ni förstår – ingen av oss skulle känna riktigt så.
Vad som räddar oss är effektiviteten – vår dyrkan av effektiviteten.
Men i grund och botten var det inte så mycket bevänt med de där gossarna.
De var inga kolonisatörer, deras administration inskränkte sig sannolikt till utsugning, misstänker jag.
De var erövrare och till det fordras bara råa styrkan – ingenting att skryta med eftersom ens styrka bara är det tillfälliga resultatet av andras svaghet.
De högg för sig vad som fanns att få bara för att det fanns.
Det var ingenting annat än tjuvnad i samband med våldsdåd, kvalificerat mord i stor skala, och de kastade sig blint in i det – vilket ju passar bra för den som ger sig på själva mörkret.
Att erövra världen, vilket för det mesta betyder att ta den ifrån dem som har en annan hudfärg eller litet plattare näsa än vi själva, är ingen vacker hantering om man synar den litet för noga.
Det enda försonande är idén.
En idé bakom alltsammans; inte ett virrigt känslotänkande utan en idé och en osjälvisk tro på denna idé – någonting man kan sätta upp framför sig och böja knä för och bringa offer...
Han tystnade.
Ljuspunkterna rörde sig på floden, små gröna, röda, vita ljuspunkter som förföljde, kom i kapp, slog följe med, korsade varandra och gled i sär igen, snabbt eller långsamt.
Trafiken på den stora staden fortsatte i det djupnande mörkret på den rastlösa floden.
Vi såg på i tålig väntan – det fanns ingenting annat att göra tills tidvattnet vände – men det var först efter en lång tystnad, när han med tveksam röst sade: Ni minns kanske att jag en gång blev sötvattenmatros för en kort tid? som vi förstod att det var vårt öde att till den stund ebben satte in lyssna till en av Marlows mångtydiga upplevelser.
Jag ska inte trötta er mycket med vad som hände mig personligen, började han och visade med denna ingress samma svaghet som många andra berättare vilka så ofta tycks sväva i okunnighet om vad deras auditorium helst skulle vilja höra.
Men för att kunna förstå dess verkan på mig måste ni i alla fall veta hur jag kom dit ut, vad jag såg, hur jag färdades uppför floden till den plats där jag träffade på den stackars mannen.
Det var flodledens slutpunkt och min upplevelses höjdpunkt.
Den spred liksom ett ljus över allting omkring mig och över mina egna tankar.
Annars var den egentligen dyster och rent av eländig, inte på minsta vis märkvärdig, och rätt oförklarlig.
Ja, just oförklarlig.
Och ändå var det som om den kastade ljus över saker och ting.
Jag hade då, som ni kanske minns, just kommit tillbaka till London efter ett långt kringirrande på Indiska oceanen, Söderhavet och i kinesiska farvatten – en stadig dosis av orienten, sex år eller däromkring; och jag drev omkring, hindrade er i ert arbete och störde er i era hem, som om jag hade ansett mig kallad av himlen att civilisera er.
Det var mycket trevligt till en tid, men så tröttnade jag på att vila mig.
Och så började jag se mig om efter ett fartyg – säkert det slitsammaste jobb som finns.
Men fartygen ville inte se åt mig.
Och så tröttnade jag på det också.
Som liten var jag alldeles tokig i kartor.
Jag kunde sitta i timmar och titta på Sydamerika eller Afrika eller Australien, försjunken i upptäcktsfärdernas tjusning.
Vid den tiden fanns det många vita fläckar på kartan, och när jag hittade någon som tedde sig alldeles särskilt lockande (fast det gör de allesammans) satte jag fingret på den och sa: Dit ska jag resa när jag blir stor.
Nordpolen var en av de platserna, minns jag.
Ja, dit kom jag aldrig, och jag tänker inte försöka nu.
Glansen har bleknat.
Andra platser låg utströdda omkring ekvatorn och förresten på alla slags latituder runt båda halvkloten.
Jag fick se en del av dem och... nå, det ska vi inte tala om nu.
Men det fanns alltjämt en kvar – den största och så att säga vitaste – som lekte mig i hågen.
Visserligen var den vid det laget inte vit längre.
Den hade sedan min barndom fyllts med floder och sjöar och namn.
Den hade slutat upp att vara ett underbart och hemlighetsfullt tomrum, en vit fläck som en pojke kunde drömma härliga drömmar om.
Den hade blivit en mörkrets hemvist.
Men där fanns inom den en särskild flod, en väldig flod som på kartan liknade en utrullad orm med huvudet i havet, kroppen vilande i slingor tvärs över ett stort land och stjärten dold i kontinentens innandömen.
Och när jag stod och tittade på kartan över den i ett butiksfönster tjusade den mig som en orm tjusar en fågel, en dum liten fågel.
Sen kom jag ihåg att det fanns en stor koncern, ett bolag som hade handeln på den floden.
För tusan, tänkte jag, handeln på en sådan flod måste ju ske med båtar – ångbåtar!
Om jag skulle försöka få befälet på en sån!
Jag gick Fleet Street fram men kunde inte skaka av mig tanken.
Ormen hade tjusat mig.
Nu låg det på kontinenten, det där, handelsbolaget, men jag har en mängd släktingar som bor där därför att det är billigt – och faktiskt inte så otrevligt som det ser ut, påstår de.
Jag vågade antyda att bolaget drevs som ett affärsföretag – för att ge vinst.
Käre Charlie, nu glömmer du att arbetaren är värd sin lön, sa hon förnumstigt.
Det är konstigt med fruntimmer att de saknar allt sinne för verkligheten.
De lever i sin egen värld, en värld som aldrig har funnits och aldrig kommer att finnas.
Den är alldeles för vacker och om de finge bygga upp den skulle den ligga i ruiner före solnedgången.
Något ofrånkomligt fanstyg som vi män har samsats helt belåtet med sen skapelsens morgon skulle sticka upp och välta alltsammans över ända.
Ja, sen blev jag omkramad och förmanad att ha ylle närmast och skriva riktigt ofta och så vidare, och så gick jag.
Nere på gatan kom det över mig, varför vet jag inte, en känsla av att jag var en bedragare.
Det besynnerliga var att jag, som brukade kunna göra mig resklar på ett dygn för vilket hörn av världen som helst och med mindre eftertanke än flertalet ägnar ett sånt företag som att gå över gatan, greps av jag vill inte säga tvekan men liksom en häpen undran inför detta på intet vis märkvärdiga steg.
Jag tror att jag bäst kan förklara det om jag säger att det under ett par sekunder kändes som om jag, i stället för att ämna resa till hjärtat av en kontinent hade stått i begrepp att tränga in i själva jordens hjärta.
Jag reste med en fransk båt och den lade till i varenda jäkla hamn som fanns på vägen – vad jag kunde se enbart för att landsätta soldater och tulltjänstemän.
Jag iakttog kusten.
Att iaktta en kust som glider förbi ett fartyg är som att låta tanken syssla med en gåta.
Där ligger den framför en – leende, bister, inbjudande, ståtlig, torftig, intetsägande eller vild. Och alltid stum och med något som lockar; Kom hit och lös min gåta.
Den jag såg här saknade ansikte, som om den alltjämt höll på att skapas, och erbjöd en dyster och enformig anblick.
Yttersta brynet av en enorm djungel, så mörkt grön att den var nästan svart, med en kant av vit bränning, löpte rakt som draget med linjal långt, långt bort utmed ett hav vars glittrande blå suddades ut av ett smygande dis.
Solen gassade, landremsan gnistrade och droppade av fukt.
Här och var syntes små gråvita fläckar i klungor innanför bården av vita bränningar, ibland med en flagga vajande ovanför sig.
Sekelgammal bebyggelse och ändå bara som knappnålshuvuden mot den orörda vidden bakom.
Vi strävade på, stannade, landsatte soldater, lade ut igen, landsatte tulltjänstemän som skulle ta upp tull i vad som såg ut som en av Gud och människor bortglömd vildmark med ett vilsekommet plåtskjul och en flaggstång i; landsatte flera soldater – som förmodligen skulle försvara tulltjänstemännen.
Somliga lär ha drunknat i bränningarna, men det verkade som om ingen brydde sig om ifall de gjorde det eller inte.
De bara kastades ut, och vi fortsatte vår väg.
Varenda dag såg kusten likadan ut, som om vi inte hade rört oss ur stället, men vi passerade flera samhällen – handelsplatser – med namn som Gran Bassam, Little Popo; namn som föreföll höra hemma i någon simpel fars utspelad mot en hotfull bakgrund.
Det var som om min sysslolösa tillvaro som passagerare, min isolering bland dessa människor som jag saknade beröringspunkter med, det oljeblanka, loja vattnet, kustens trista enformighet – som om allt detta hade trängt sig emellan mig och tingens kärna, fångat mina tankar i en ödslig och meningslös kräftgång.
Bränningens dån som någon gång trängde ut till oss var en fullkomlig lisa, som en medbroders röst.
Det var någonting naturligt, som hade en förnuftig orsak, en mening.
Då och då skänkte mig en båt från fastlandet en flyktig kontakt med verkligheten.
Den paddlades av svartingar.
På långt håll såg man deras ögonvitor blänka.
De hojtade och sjöng, svetten strömmade över deras kroppar, de hade ansikten som groteska masker; men de hade benstomme, kraftiga muskler, en vild vitalitet, en våldsam energi i sina rörelser, som var naturliga och riktiga på samma sätt som bränningen längs deras kust.
De behövde ingen ursäkt för att de var där. Det var en underbar tröst att se på dem.
För en stund kunde jag känna att jag alltjämt tillhörde en värld av rättfram verklighet; men känslan räckte aldrig länge.
Det hände alltid något som skrämde den på flykten.
En gång, minns jag, stötte vi på ett krigsfartyg för ankar utanför kusten.
Där fanns inte så mycket som ett skjul och hon låg och sköt rätt in i djungeln.
Fransmännen råkade ha ett av sina krig i gång där i närheten.
Fartygets flagga hängde slak som en trasa, mynningarna på de långa sextumskanonerna stack ut överallt från det låga skrovet; den oljiga, tröga dyningen lyfte och sänkte henne lojt och de smäckra masterna svajade.
Där låg hon, obegriplig, i denna ändlösa tomhet av jord, himmel och vatten, och besköt en världsdel.
Bom! dånade en av sextumskanonerna, en liten eldslåga flammade till och försvann, litet vit rök upplöstes, en liten projektil visslade till – och ingenting hände.
Ingenting kunde hända.
Det låg något av vansinne i hela tillställningen, en anstrykning av makabert clowneri i anblicken, som ingalunda skingrades av att någon ombord helt allvarsamt upplyste mig om att infödingarna – fiender kallade han dem! – hade ett läger någonstans därinne.
Vi överlämnade hennes post (jag fick höra att männen på det ensamma fartyget dog undan av feber med en hastighet av tre om dagen) och gick vidare.
